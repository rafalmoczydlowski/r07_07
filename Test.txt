Syn Diego Maradony, który otrzymał imię po swoim słynnym ojcu, udzielił wywiadu dziennikowi Sport. Ten wielki kibic Napoli i były zawodnik młodzieżowy tego klubu wypowiedział się w nim na temat sobotniej rywalizacji z Barceloną. Odniósł się też do porównywania swojego taty z Leo Messim.

Sport: Diego, jak widzisz mecz Barcelony z Napoli?

Diego Maradona Junior: Barcelona ma spektakularną drużynę, a ponadto ma przewagę z pierwszego meczu. Jednakże zespół Quique Setiena nie przeżywa dobrego momentu na poziomie psychologicznym i traci przynajmniej jednego gola z każdym rywalem. Dlatego mówię, że neapolitańczycy, mimo że nie są faworytami, mogą utrudnić Barcelonie zadanie, a nawet ją wyeliminować.

Nie wydaje się, żeby Napoli było takie samo jak za kadencji Carlo Ancelottiego, znów jest drużyną.

Dokładnie, Gattuso udało się rozwiązać problemy szatni i przywrócić pewność siebie piłkarzom. Napoli zdobyło Puchar Włoch i już awansowało do następnej Ligi Europy. Zespół ma wystarczająco dużo talentu, zwłaszcza w ataku. Myślę tu o Mertensie, Insigne, Callejonie… Na Camp Nou strzelą Barcelonie przynajmniej jednego gola, z pewnością.

Możemy powiedzieć, że Gattuso potrafił zrobić w Napoli to, czego Quique Setien do tej pory nie zdołał zrobić w Barcelonie?

Wyniki o tym mówią, ale przede wszystkim pokazuje to powrót wielkiej harmonii w szatni Napoli. Gattuso ciężko pracuje, przybył w ciszy i skupił się na pracy, pracy i jeszcze raz pracy. Jego Napoli nie jest już tylko drużyną piłkarską, ale jedną rodziną, z mentalnością i wolą spełnienia wszystkich jej wspólnych celów. Prawdę mówiąc, poza tymi, którzy kolejny raz wygrali Scudetto, których nie lubię wymieniać z nazwy, nie sądzę, żeby obecnie był we Włoszech lepszy zespół niż Napoli.

A co sądzisz o Barcelonie?

To przeciwieństwo Napoli. Mamy do czynienia z drużyną pełną talentu, z jedenastoma mistrzami, ale nie jedną rodziną. Oczywiście mogę mówić o Barcelonie tylko z perspektywy zewnętrznego obserwatora, ale coś pękło w szatni i nadal nie rozumiem zwolnienia Ernesto Valverde. Jaki ma sens wyrzucanie trenera, z którym walczysz o zwycięstwo w lidze i w Champions League? Z Quique Setienem było jeszcze więcej problemów niż wcześniej.

Co sądzisz o pierwszym spotkaniu w Neapolu?

Barcelona też nie rozegrała tam wielkiego meczu, była dość słaba. Ale ostrożnie: nigdy nie można uznać za zmarłej drużyny niejakiego Leo Messiego. Wspaniale było zobaczyć go po raz pierwszy w świątyni mojego ojca, bardzo to podekscytowało wszystkich neapolitańczyków.

Leo jest najlepszy w tej epoce?

Oczywiście. Uwielbiam Messiego, obecnie jest najlepszy ze wszystkich, a Cristiano nie jest nawet blisko. Ktokolwiek krytykuje go w Argentynie wcale nie rozumie futbolu. Mój ojciec bardzo go kocha i często ze mną o nim rozmawia. Leo jest gwiazdą i również drugim najlepszym piłkarzem w historii.

Drugim?

Cóż, tak, drugim. Messi to fenomen, ale nikt nie jest porównywalny z moim ojcem: nie można porównywać ziemian z kosmitami. Możemy powiedzieć, że Maradona jest bogiem futbolu, a Leo jest najlepszy wśród ludzi. Przykro mi, ale nikt nie osiągnął poziomu mojego ojca. To niemożliwe.  

 A kogo umieścilibyśmy na trzeciej pozycji?

Ronaldo, prawdziwego Ronaldo. Po tej trójce mogą być pozostali, chociaż Cruyff zasługuje na oddzielny rozdział ze względu na ślad, jaki pozostawił w filozofii futbolu. Holendrowi udało się zmienić ten sport samemu.

Jeśli Maradona, Ronaldo czy Cruyff są przeszłością futbolu, Lautaro jest jego przyszłością. Uważasz, że jest gotowy do gry z Messim?

Jest bardzo znaczącym piłkarzem i już teraz jest crackiem, nie tylko przyszłościowym zawodnikiem. W Interze udowadnia, że ma wielkie umiejętności, strzela dużo goli i jestem przekonany, że już dziś byłby na poziomie Barcelony.

Myślisz, że tego lata trafi do Barcelony?

Nie wiem tego… Inter to wielki klub we Włoszech, ale Barça jest z innej planety i nie można o tym nie myśleć. Lautaro jest talentem, który może robić różnicę w każdym zespole. Luis Suárez nie jest wieczny, Griezmann moim zdaniem nie przetrwa długo w Barcelonie, wiec kupno Lautaro na sezon 2020/2021 byłoby czymś fenomenalnym i również bardzo potrzebnym.

Ostatnie nie do uniknięcia pytanie dotyczy twojego ojca: co opowiedział ci na temat swojej przygody w Barcelonie w latach 1982-84?

Opowiadał mi wiele rzeczy, wiele anegdot… To był dla niego zaszczyt przywdziewać koszulkę Blaugrany i do dziś wciąż bardzo szanuje ten klub i jego kibiców. Jednakże nie można porównywać tego, co mój ojciec przeżył w Neapolu i w Barcelonie. Dla Napoli zawsze będzie miał szczególne miejsce w swoim sercu, mówimy o mieście i drużynie, które najbardziej naznaczyły zarówno jego życie, jak i karierę. To oznacza, że jest już jasne, komu będzie kibicował na Camp Nou…